Zakynthos

Zakynthos (Grieks: ????????), is een Grieks eiland en departement (nomos), ook bekend onder de (eigenlijk Italiaanse) naam Zante of Zacinto.

Zakynthos behoort met onder meer Lefkas en Kefalonia (ten noorden van Zakynthos) tot de Ionische Eilanden. Het is het derde eiland in grootte van deze eilandengroep in de Ionische Zee. Zakynthos heeft een oppervlakte van 410 km². De lengte van het eiland bedraagt circa 40 kilometer, de breedte 20 kilometer. De totale kustlengte is ongeveer 123 kilometer. Het hoogste punt van het eiland is Vrachionas, op 758 meter boven de zeespiegel.

Het eiland Zakynthos ligt ten westen van het vasteland van Griekenland, ongeveer op gelijke hoogte met Sicilië. De hoofdstad van het eiland is het gelijknamige Zakynthos ofwel Zante en ligt aan de zuid-oostkust.

Geschiedenis
Zakynthos wordt vaak Il fiore di Levante genoemd, ofwel bloem van het Morgenland. Het eiland is vernoemd naar de zoon van Dardanos, de koning van Troje. In de Romeinse tijd maakte Zakynthos deel uit van de provincie Achaia. Toen Constantijn de Grote het Byzantijnse Keizerrijk oprichtte, behoorde Zakynthos tot de provincie Illyrien. Daarna is het nog ettelijke malen in andere handen gevallen van onder andere Venetiërs, Fransen, Britten en uiteindelijk werd het op 21 mei 1864 verenigd met Griekenland.

De beschermheilige van het eiland is Dionyssios, die er in 1547 werd geboren en er in 1622 stierf. In 1953 werd Zakynthos door een grote aardbeving getroffen met in totaal zo’n 120 schokken, waardoor 70% van het eiland werd verwoest, waaronder vele Venetiaanse huizen en diverse Byzantijnse kerkjes met kunstverzamelingen. De belangrijkste kerk van Zakynthos de "Agios Dionísios" bleef echter gespaard.

Archeologie
Scheepswrak
In de jaren 80 vonden vissers twee kilometer buiten de haven van Zante een 16e-eeuws scheepswrak. Na onderwateronderzoek van de 20 meter lange romp, vermoeden archeologen dat het een vrachtschip is uit de periode van Spaanse dominantie onmiddellijk na de Slag bij Lepanto. Het was geladen met hazelnoten. In afwachting van verdere opgravingen is het bedekt met geotextiel.

Graf van Vesalius
De grote anatoom Vesalius overleed op het eiland aan scheurbuik op 15 oktober 1564. Allicht werd hij begraven in de Santa Maria delle Grazie, een kerk die vernield werd door de aardbeving van 1953.

Verzonken nederzetting
In de zee bij Alykanas hebben onderwaterarcheologen in 2013 resten ontdekt van een, naar ze vermoedden, oude Myceense nederzetting. Uiteindelijk bleek echter dat wat men als de ronde zuilbasissen had aanzien van een groot havengebouw, niet meer was dan een natuurlijk fenomeen.

Klimaat
Zakynthos heeft een subtropisch-mediterraan klimaat. In de wintermaanden is er relatief veel regenval, maar door de gunstige temperaturen is het eiland zeer groen. Er komen veel olijfboomgaarden voor. In de zomermaanden zitten deze vol met cicaden, die zich luid en duidelijk laten horen tijdens hun zoektocht naar een partner. Van de meeste olijven wordt olijfolie gemaakt. Er komt zelfs hier en daar een vruchtdragende bananenboom voor.

Ook worden er veel druiven verbouwd voor het maken van wijn. In het wijngebied Kalipado staat de grootste wijnfabriek van het eiland (Callinico Wines), die door de aardbeving van 1953 werd verwoest, maar in 1968, 15 jaar later door de zoon van de eigenaar weer werd heropend, die daarmee in de voetsporen van zijn vader trad. De huidige fabriek heeft een capaciteit van 2500 flessen per uur (2004).

Bezienswaardigheden
Een greep uit het aantal bezienswaardigheden op het eiland:

Zante ofwel Zakynthos (de hoofdstad), met veel winkels en een grote haven. Er staat sedert 2014 een bronzen standbeeld ter nagedachtenis van Vesalius, naar een ontwerp van forensisch expert Richard Neave en medisch kunstenares Pascale Pollier.
Vólimes, bekend om zijn handgemaakte wand- en vloerkleden.
Agios Sostis, met uitzicht op Marathonissi, het eiland voor de kust dat de vorm van een schildpad heeft.
Agalas, waar een galerie gevestigd is in een oud schoolgebouw.
Macherádo, met de Àgia Mávra kerk (bedevaartsoord) en hoog boven het dorp het klooster Panagia i Eleftherótria.
Kambí, met het grote witte kruis ter herinnering aan de partizanen, die tijdens de Griekse Burgeroorlog in zee werden geworpen door de vijand.
Koukounaria
Limni Keriou, geheel op de zuidpunt met zijn oude pekbronnen waar lange tijd scheepswanden mee werden gedicht.
Maccherado met de bedevaartskerk, de Agia Mavra (19e eeuw). De campanile bevat een melodieus klokkenspel. Buiten de plaats nog het nieuwe klooster Panagia i Eleftherotria met een fraaie iconostasis (wandschildering).
Geráki Kaap, een belangrijke schildpaddenbroedplaats.
Agios Nikolaos en Skinári Cape, van waaruit de blauwe grotten te bezichtigen zijn.
Laganas, waar veel disco’s zijn die jonge vakantiegangers aanlokken, maar waar ook de zandstranden aan de baai bepaalde tijden van het jaar beschermd gebied zijn, omdat daar de schildpadden hun eieren leggen. Vandaar dat er een Nationaal Marien Park van Zakynthos is. Middels bordjes wordt aangegeven dat in dit gebied de schildpadden niet gestoord mogen worden tijdens het broedseizoen. Aan het strand staat ook een standbeeld van Vesalius, omdat werd aangenomen dat hij er schipbreuk had geleden.
Navagio, één van de meest gefotografeerde stranden van Zakynthos. Op het kleine strand ligt het wrak van een gestrande boot waarmee sigaretten gesmokkeld werden. Het strand heeft zich later rond de boot opgebouwd. Het strandje, dat zich langs een steile rotskust bevindt, kan enkel per boot bereikt worden.
Op Zakynthos liggen ook de resten van de Heilige Dionysios
Toerisme
Het eiland is voor veel mensen een geliefde vakantiebestemming. Andere eilanden zijn te bezoeken met een veerboot bijvoorbeeld vanaf de haven van Agios Sostis zoals het eiland Kefalonia. Er gaat ook een grote veerboot van de stad Zante naar het vasteland. Bij Laganas staat ook de ruïne van het kasteel Sarakíno, dat in de 18e eeuw beschouwd werd als het mooiste gebouw van het eiland, maar tijdens de aardbeving van 1953 bezweken is.

Tegenwoordig worden alle nieuwe gebouwen aardbevingbestendig gebouwd, door gebruik te maken van betonnen muren en vloeren van extra zwaar gewapend beton.

Bestuur
Departement
Het departement Zakynthos kent buiten het eiland Zakynthos zelf, geen andere noemenswaardige eilanden.